---
templateKey: blog-post
title: DEPRESJA POPORODOWA
date: 2022-02-13T19:40:52.192Z
description: Kiedy wyczekany okres życia zamienia się w koszmar...
featuredpost: false
featuredimage: /img/pexels-puwadon-sangngern-5340280.jpg
tags:
  - depresja poporodowa
---
![flavor wheel](/img/pexels-puwadon-sangngern-5340280.jpg "DEPRESJA POPORODOWA")

Dane WHO wskazują, że kobiety dwa razy częściej zapadają na depresję niż mężczyźni, czemu sprzyjają różne okresy zmian hormonalnych. Występowanie zaburzeń depresyjnych i lękowych wzrasta u kobiet w wieku prokreacyjnym i aż 80% kobiet doświadcza wahań nastroju w czasie ciąży i po urodzeniu dziecka.  

Istnieją trzy rodzaje zmian nastroju, które mogą pojawić się po porodzie. **„Baby blues”** dotyka ponad 70% kobiet, najczęściej kilka dni po porodzie, kiedy to spada poziom progesteronu, estrogenu i kortyzolu. To obniżenie nastroju w sposób naturalny powinno minąć około dziesiątego dnia po porodzie. W tym okresie pojawiać się mogą na zmianę wybuchy płaczu bez wyraźnego powodu, a za chwilę euforia, irytacja, napięcie, brak pewności siebie czy zamartwianie się. Może się pojawić wręcz poczucie wyczerpania fizycznego związanego z przeżywaniem ogromnej odpowiedzialności. Po pewnym czasie gospodarka hormonalna normalizuje się, a kobieta przyzwyczaja się do nowej sytuacji i nowego rytmu życia. 

*Objawy depresji poporodowej i czynniki sprzyjające* 

Według klasyfikacji ICD-10 depresja poporodowa pojawia się w okresie 6 tygodni od porodu. **Objawy**  depresji poporodowej, jak i depresji występującej w innych okresach życia są zbliżone i zawierają przede wszystkim objawy takie jak: obniżony nastrój, dysforia, zmęczenie, bezsenność, spadek lub wzrost apetytu, obecność myśli rezygnacyjnych czy suicydalnych. Mogą się pojawić także objawy somatyczne: bezsenność, nadmierna senność i zmęczenie, utrata apetytu (lub jego wzmożenie), spadek libido, a także bóle głowy, brzucha, okazują się istotnymi wskaźnikami depresji poporodowej. Nie rozpoznano jakichś szczególnych czynników ryzyka wystąpienia depresji poporodowej, natomiast do najbardziej istotnych zalicza się: wcześniej przebyte epizody depresji, wcześniejsze myśli samobójcze, objawy przygnębienia i niepokoju w czasie ciąży, cechy neurotyczne, niską samoocenę, występowanie postpartum blues, stresujące wydarzenia, złe relacje małżeńskie, słabe wsparcie socjalne. Istotne mogą być również czynniki o mniejszym powiązaniu z depresją poporodową jak np.: niski status socjoekonomiczny, palenie papierosów, bycie osobą samotną, występowanie niechcianej ciąży, komplikacje położnicze, poronienie oraz trudny temperament noworodka, poważne komplikacje okołoporodowe (między innymi stan przedrzucawkowy, hospitalizacje w czasie prenatalnym, cesarskie cięcie w trybie nagłym). U pewnej grupy kobiet występowanie ciężkiej depresji wydaje się powiązane z występowaniem zmian hormonalnych związanych z późną ciążą i porodem. Bardzo ważnym czynnikiem zapobiegającym wystąpieniu depresji jest tak zwane poczucie koherencji tzw. SOC (według salutogenetycznych założeń A. Antonovsky'ego) to względnie stała orientacja, wyznaczająca określony sposób spostrzegania świata: jako ustrukturowanego, przewidywalnego i wytłumaczalnego, sterowalnego oraz wartego wysiłku i zaangażowania.  Na SOC składają się trzy - ściśle ze sobą powiązane - komponenty: poczucie zrozumiałości (przekonanie o spójności i przewidywalności środowiska), zaradności (przekonanie o możliwości sprostania stawianym wymaganiom) i sensowności (przekonanie o sensowności własnych działań). Im wyższe poczucie koherencji charakteryzowało badane kobiety, tym mniej objawów depresyjnych doświadczały one zarówno w ciąży, jak i w połogu. Wynikało to z ich przekonań, iż posiadają zasoby pozwalające radzić sobie z problemami, np. spostrzegają napływające bodźce jako wyzwania, sytuacje zaś jako warte podjęcia działań, co sprzyja poszukiwaniu środków do poradzenia sobie z trudnościami. Skuteczne opanowanie przez te osoby napięcia nie dopuszcza do chronicznego stresu i wynikających z niego negatywnych konsekwencji zdrowotnych, pozwalając tym samym na utrzymanie się w pobliżu bieguna „zdrowie". Kształtujące się w procesie naszego wychowywania, dorastania  dysfunkcjonalne założenia i automatyczne negatywne myśli są podstawą  zaburzeń depresyjnych. 

*Ciąża jako stres życiowy*

Nie tylko wydarzenia uznawane przez większość za trudne mogą sprzyjać pojawieniu się stresu, ale również wydarzenia uznawane powszechnie za radosne. Już w latach 50. Holmes i Rahe w swojej koncepcji zmian życiowych ciąży i pojawieniu się nowego członka rodziny przyznali odpowiednio 40 i 39 na 100 możliwych „jednostek zmian życiowych". W klasyfikacji DSM-III Amerykańskiego Towarzystwa Psychiatrycznego narodziny dziecka określono na 6 stopniowej skali nasilenia stresu społecznego jako **stres ciężki** – 4.  Każda zmiana życiowa, zarówno negatywna, jak i pozytywna może wiązać się z dużym obciążeniem emocjonalnym i być odbierana jako stresor. Stres, który odczuwa kobieta w okresie okołoporodowym może mieć postać ostrą lub przewlekłą. Pierwszą wywołuje nagła zmiana życiowa (np. same narodziny dziecka, choroba matki lub dziecka), drugą nużąca rutyna dnia codziennego i zmiana pełnionej roli (np. opieka nad dzieckiem, przejście na bezpłatny urlop). 

W procesie radzenia sobie z sytuacją stresową najpierw pojawia się reakcja krótkotrwała w postaci pobudzenia wegetatywnego (przyspieszone bicie serca, podwyższona temperatura, adrenalina). Jest to doraźna odpowiedź organizmu na wymagania stawiane przez stresor, obejmująca zachowania, wchodzące w skład tzw. reakcji alarmowej ogólnego zespołu adaptacyjnego (General Adaptation Syndrom – GAS H. Selye’go). Reakcja ta ma na celu walkę lub uniknięcie stresora. Zachowania takie, często obserwowane podczas porodu i tuż po nim, nie oznaczają jeszcze patologii. W kolejnym etapie (tzw. Etap odporności) uruchamiane są mechanizmy radzenia sobie. W przypadku braku zasobów do poradzenia sobie organizm przechodzi w fazę wyczerpania, kiedy to potencjalnie mogą wystąpić objawy psychosomatyczne/choroba. 

W tak zwanym modelu Lazarusa wydarzenie samo w sobie nie musi być stresujące,  natomiast znaczenie przypisywane symptomom fizycznym lub doświadczeniu fizjologicznemu na skutek pierwotnej oceny poznawczej już tak. Interpretacja może być pozytywna (eustres) lub negatywna (dystres). Stresem =  relacja między osobą a otoczeniem, która oceniana jest przez osobę jako obciążająca lub przekraczająca jej **zasoby** i zagrażająca jej dobrostanowi”. Odporność ma tu odzwierciedlenie w psychologicznych konstruktach osobowości takich jak: ulokowanie kontroli, poczucie koherencji, własna oczekiwana skuteczność, optymizm dyspozycyjny. W modelu Lazarusa jednostka może oceniać sytuację jako: 

\- krzywdę – dotyczy kobiet, które ciążę postrzegają jako niesprawiedliwość, np. matki niepełnoletnie. Towarzyszy im poczucie krzywdy i poczucie winy; 

\- zagrożenie – dzieje się tak w przypadku kobiet, które boją się o zdrowie swoje i dziecka. Odczuwają głównie lęk; 

\- stratę – dotyczy kobiet (zazwyczaj aktywnych, samodzielnych, rozwijających się zawodowo), dla których ciąża to utrata wolności, sylwetki, możliwości odpoczynku – przeżywają one uczucie żalu;

\- wyzwanie – waleczne przyszłe matki, traktujące ciążę jako zadanie do wykonania, okazję do wykazania się, do spełnienia cudzych i własnych oczekiwań oraz planów życiowych. Budzi się w nich wola walki, mobilizacja.

Pozostająca pod wpływem stresora, w omawianej sytuacji kobieta w ciąży i matka małego dziecka, dokonuje także oceny wtórnej, czyli oszacowania swoich zasobów na trudne sytuacje (pytanie: „jak sobie z tym poradzę?”): zasoby psychiczne, fizyczne, materialne i społeczne.

Do zasobów psychicznych, sprzyjających skutecznemu radzeniu sobie w ciąży i po porodzie, należą elastyczność, otwartość na zmiany, a zwłaszcza dobra samoocena. Kobietom w tym szczególnym okresie życia przydają się również inne umiejętności społeczne, takie jak: zdolność do nawiązywania satysfakcjonujących relacji z ludźmi; sprawna komunikacja z otoczeniem; umiejętność planowania i realizowania celów oraz rozwiązywania problemów; skuteczne radzenie sobie ze stresem; umiejętność zwracania się po wsparcie i pomoc. Brak wyżej wymienionych umiejętności może negatywnie wpływać na stan psychiczny kobiet w ciąży i matek małych dzieci.

Jeśli po porodzie „nieradzenie sobie” wykracza poza to, co kobieta zna z doświadczenia, powinna poszukać pomocy. Kobiety z neurotycznymi cechami osobowości, czyli nadwrażliwe, z pesymistycznym obrazem świata i siebie, lękowe, czy też perfekcjonistki są bardziej narażone na występowanie poporodowych zaburzeń nastroju. Bywa również tak, że kobieta zagubiona i w poczuciu lęku, jeśli ma niezbyt dobry kontakt z własnymi emocjami, może nie zauważać lub zaprzeczać, że przeżywa coś trudnego. Zdarza się także, że młoda mama uważa, że „tak ma być” i nie może w żaden sposób sytuacji zmienić. Działania podejmowane w takiej sytuacji polegają głównie na ukrywaniu własnych uczuć, nawet przed sobą samą. Pojawia się negatywne sprzężenie zwrotne – im bardziej kobieta stara się ukryć swój stan emocjonalny, tym jest jej trudniej. Takie próby poradzenia sobie ze stresem w ciąży czy po porodzie, mogą zaowocować wzrostem napięcia i nasileniem objawów lęku, drażliwości albo obniżonego nastroju. Wsparcie innych osób, rodziny i przyjaciół, pracodawcy, a także wsparcie społeczne i różnych instytucji pomocowych to kolejny, bardzo istotny składnik zasobów odporności.

*Przekonania, myśli, emocje i... terapia*

Emocje i skojarzone z nimi procesy poznawcze są powiązane w pamięci tak, że kiedy aktywowany jest nastrój, reprezentacje wydarzeń i procesów poznawczych mogą stać się także dostępne. Co za tym idzie aktywowane przekonania (np. jestem do niczego, jestem złą matką, jestem niekompetentna, jestem nieatrakcyjna, jestem beznadziejna) mogą powodować nadwrażliwość na sygnały i komunikaty potwierdzające treść przekonań (nowa rola matki, zmiany w ciele, nowe obowiązki, płacz dziecka i inne nowe "bodźce"), a co za tym idzie – ich wzmacnianie dysfunkcjonalnych przekonań.  „Jestem złą matką” to chyba główna myśl tysięcy cierpiących na depresje poporodową kobiet. Pojawia się poczucie winy, lęk przed odrzuceniem, poczucie osamotnienia, bycia „inną”. 

Negatywne emocje przejawiane w stosunku do dziecka, takie jak nienawiść, złość czy myśli np. o zrobieniu mu krzywdy, poczucie winy czy rozpacz to jedne z powodów, dla których kobiety dotknięte depresją poporodową tak niechętnie szukają pomocy. W obawie przed odrzuceniem społecznym, oskarżeniem o bycie złą matką, starają się ukrywać swoje cierpienie. 

Te wszystkie czynniki rozpatrujemy tworzą model konceptualizacji problemu pacjentki i plan terapii. W postępowaniu psychoterapeutycznym podejmujemy różnorodne działania -zarówno w polu poznawczym, jak i behawioralnym czy rodzinnym. Elementy poznawcze nastawione są np. na analizę myśli automatycznych, identyfikowanie przekonań kluczowych, oraz wykazanie ich znaczenia dla reakcji emocjonalnych i działania, zmianę dysfunkcjonalnych przekonań, rozwijanie korzystnych strategii adaptacyjnych. Elementy behawioralne – na planowanie aktywności, techniki relaksacyjne, aktywności, które sprawiają przyjemność, treningi umiejętności społecznych czy prace domowe.













Antonovsky A. (1995). Rozwikłanie tajemnicy zdrowia. Jak radzić sobie ze stresem i nie zachorować. Warszawa: Fundacjo iPN.

Antonovsky A. (1997). Poczucie koherencji jako determinanta zdrowia, \[w:] I. Heszen-Niejodek, H. Sęk (red.). Psychologia zdrowia, 206-231. Warszawa: PWN.

Kaplan H.J., Sadock B.J. (1998). Psychiatria kliniczna. Wrocław: Urban & Partner.

Steiner M, Yonkers K: Depresja u kobiet; Via Medica, Gdańsk 1999 (tłum. Dr hab.n.przyr. Maria Bnińska);

Strelau J. (red.), Psychologia, t. 3, GWP, Gdańsk 2007.

Walinga J., Stangor C. Introduction to psychology.  Chapter 16. Stress, Health, and Coping